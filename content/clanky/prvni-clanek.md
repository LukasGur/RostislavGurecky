---
title: Používání okamžitých plateb má svoje limity
public_date: 2020-11-06T00:00:00+01:00
category: Technologie
author:
  author_is_rostislav_gurecky: true

---
Možná už je používáte. Možná jste o nich zaslechli, ale zatím jste takhle platit nezkoušeli. O čem je řeč? O okamžitých platbách. Bankovních převodech, které zajistí převedení peněz na protiúčet prakticky ihned. Dokonce i v noci nebo o víkendu.

To se hodí například ve chvílích, kdy potřebujete převést peníze třeba na svůj účet u jiné banky ještě v ten samý den, případně co nejrychleji zaplatit za službu nebo zboží a standardním online platbám nedůvěřujete nebo prodejce nabízí jen platbu bankovním převodem.

## Jaké jsou podmínky používání a případné nevýhody?

Okamžitá platba je díky převodu prostředků během několika sekund, maximálně několika minut, prakticky neodvolatelná. U velké většiny bank je možné ji využít jen v internetovém bankovnictví, ne při platbách na pobočce nebo v telefonickém bankovnictví. Podmínky používání se ale mohou lišit v rámci jednotlivých bank.

Hlavní podmínka pro to, aby okamžitá platba mohla proběhnout, je ta, že na obou stranách musí být banky zapojeny do systému okamžitých plateb a „umět“ odesílat a přijímat okamžité platby.

Jestli to právě vaše banka umí, snadno zjistíte na internetové stránce vaší domovské banky nebo na pobočce. Nejjednodušší je se ale ve svém internetovém bankovnictví při zadávání bankovního převodu pozorně podívat na možnosti plateb. Když zadáte číslo protiúčtu a vaše banka ověří, že na tento bankovní účet je možné převést peníze okamžitě, měla by vám dát na výběr standardní nebo okamžitou platbu.

Většina bank rovnou v průběhu zadávání platebního příkazu okamžitou platbou upozorňuje, že pokud nedojde k zúčtování platby okamžitě, bude uskutečněn standardní převod. Možná už jste se ale setkali s tím, že vám okamžitá platba nešla zadat a to i v případě, že jste si jistí, že to na obou stranách možné je. Kromě technických důvodů je jednou z možných příčin limit pro okamžité platby. A to i přesto, že ve svém bankovnictví máte pro standardní převod finančních prostředků povolený velký limit.

## Maximální limit může být problém

enže limit pro okamžité platby se může lišit a maximální hranice je omezena přímo bankou. Bývá to kvůli bezpečnosti. Například aby nedošlo ke zpronevěře prostředků nebo kvůli kontrolám finančních toků v rámci úmluv proti praní špinavých peněz. Proto je vysoce pravděpodobné, že pokud byste chtěli třeba převést najednou peníze při koupi bytu nebo auta, nebude možné okamžitou platbu u většiny bank zrealizovat.

Maximální výše částky pro převod prostředků přes okamžitou platbu je u každé banky jiná. Rozdíly jsou až v řádech desítek tisíc korun. Někde můžete okamžitou platbou převést až čtyři sta tisíc korun, jinde je maximální limit stanovený na sto tisíc. Při koupi nemovitosti tak pravděpodobně u žádné banky okamžitý převod nevyužijete.