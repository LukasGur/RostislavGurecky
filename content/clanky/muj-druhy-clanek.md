---
title: Vyplatí se vám spíš předdůchod nebo předčasný důchod? A co při ztrátě zaměstnání?
author:
  author_is_rostislav_gurecky: true
category: Finance
public_date: 2020-11-09T00:00:00+01:00
draft: true

---
Třeba se vás tohle téma ještě netýká nebo naopak už jste v řádném důchodu. Ale pro ty, kterým se blíží důchodový věk a zvažují, že odejdou do předdůchodu nebo předčasného důchodu, je tohle téma aktuální. Mezi předdůchodem a předčasným důchodem totiž existuje několik významných rozdílů.

Na první pohled by se mohlo zdát, že předdůchod je výhodnější variantou. Přesto to nemusí být tak jednoznačné. Možná by právě pro vás byl lepší variantou předčasný důchod, pokud dřívější odchod do penze zvažujete. Ty důvody mohou být zdravotní, ale také bohužel kvůli ztrátě zaměstnání.

Pojďte se tedy podívat, co předdůchody a předčasné důchody spojuje a v čem se naopak liší.

## Předdůchod a jeho výhody

Předdůchod je výhodný v situaci, kdy máte dostatek vlastních finančních prostředků našetřených na doplňkovém penzijním spoření. To si musíte předem zřídit v rámci svého penzijního připojištění. Zřízení doplňkového spoření, ze kterého vám bude předdůchod vyplácen, je jednoduchá administrativní záležitost.

Pokud zvolíte odchod do předdůchodu, následná penze v rámci starobního důchodu po dosažení řádného důchodového věku se vám nekrátí. Narozdíl od předčasného důchodu, který je z tohoto důvodu pro velkou část penzistů nevýhodný.

Pro to, abyste mohli pobírat předdůchod, musíte mít našetřeno šest set tisíc korun na doplňkovém penzijním spořením. Konkrétně přes 601 tisíc, které v roce 2020 odpovídají zákonné výplatě předdůchodu v částce 10 029 korun měsíčně po dobu pěti let. Díky tomu, že si vlastně peníze v předdůchodu vyplácíte „ze svého“, pak nejste penalizováni krácením řádného důchodu.

To, že po uplynutí doby předdůchodu nedochází ke krácení výplaty řádného důchodu, je největší výhodou. Doba čerpání předdůchodu patří totiž mezi vyloučené doby pojištění, a nulový příjem během čerpání předdůchodu tak nesnižuje částku vypláceného měsíčního důchodu.

Další výhodou předdůchodu je to, že si můžete vydělávat, pracovat a podnikat bez omezení. To předčasní důchodci nemohou. Ti sice pracovat můžou, ale pouze na pracovní smlouvu, která nezakládá účast na sociálním pojištění, nebo na dohodu o provedení práce (DPP). Pokud předčasný důchodce pracuje a je současně plátcem sociálního pojištění, je mu totiž vyplácení předčasného důchodu pozastaveno.

## Předčasný důchod a jeho (NE)výhody

Největší výhodou předčasného důchodu je, že nemusíte mít předem našetřené peníze. Předčasný důchod totiž vyplácí stát na základě odpracovaných let a vyměřovacího základu. Bohužel, jak už bylo řečeno, v řádném důchodu je vám penze kvůli čerpání předčasného důchodu pak krácena. Krácení měsíčního důchodu se provádí za každých započatých 90 kalendářních dnů. Čím dříve tedy do předčasného důchodu odejdete, tím víc se vám bude krátit měsíční výplata řádného důchodu.

V předčasném důchodu není možné pracovat na plný ani částečný úvazek s odvodem sociálního pojištění. Nejčastěji předčasní důchodci situaci řeší prací na DPP s odměnou do 10 tisíc korun. Současně předčasní důchodci mohou mít příjmy z pronájmu anebo si přivydělávat jako OSVČ s příjmem do limitu hrubého zisku. Ten pro rok 2020 činí 83 603 Kč.

Poslední výhodou předčasného důchodu je to, že pokud máte naspořeno na penzijním spoření, nevyčerpáte si je placením předdůchodu, ale peníze vám zůstanou naspořené na dobu řádného důchodu.